शीर्षक:  शरद

असोज लागे सँगै आँगनमा आउँछन् शरद
अनि फुल्छन् मखमली, गोदावरी र सयपत्रीहरू
सायद शरद नआएसम्म हट्दैनन् झरी र हिलोहरु 
मेरो जिन्दगीमा असाध्यै झरी र हिलो परिरहन्छ 
मेरो शरद आएकै छैनन्, म कसरी फुल्नु?

रोपाईं पछि रोपिन्छन् सयपत्री र मखमलीहरू
तिमीले पनि रोपाईंसँगै रोप्यौ मनमा प्रीति
रोपाईंको धानको बीउ रोपेसँगै
तिमीले रोपेको प्रीतिको बीउ मैले आँगनमा
डौड्ने  बनाइसकेँ।
अब केवल तिम्रो आगमन बाँकी छ
म फुल्न बाँकी छ, धानका बाला झुलेझैँ खेतमा

मेरो शरद! तिमी शरदमै आऊ है
किनकि तिमी आएका छैनौ।
केटाकेटीका केटाकेटीसँग खेल्ने बाका पाउहरू
अचेल केटाकेटीले खेलाइदिनुपर्छ
बाका पाउहरू एकपटक भए पनि
तिम्रो स्पर्शलाई पर्खिरहेका छन्
आमाका नेत् पनि तिमी बाको छेउ भएको हेर्न चाहन्छन्
उनलाई पनि डर छ
कतै मेरो अन्तिम श्वासमा छोरो नहुने पो हो कि?
बा गएपछि त कति बाँच्लिन् र आमा,
बाकै पिरले गल्नेछिन् उनी

तिमी छोरी सानी,
सोध्छे— "हाम्रा बा कस्ता थिए?"
म दैलोको तस्बिर देखाउँदै भन्छु
"उ त्यस्ता थिए तेरा बा।"
मैले आफैँले तिमीलाई राम्ररी चिनेकै छैन
अरू के परिचय गराऊँ?
म साँचेर राख्नेछु तिम्रा लागि जुनेली रातहरू
तिमी आएपछि त औँसीको रातमा पनि पूर्णिमा लाग्नेछ

म हरेक बिहान उठेर कौसीमा जान्छु
अनि हेर्छु तिमी गएको बाटो, घरि नियाल्छु
तिमीलाई निधारमा अक्षता लगाइदिएका हातहरू
अक्षता जस्तै तिम्रो भाग्य पनि अडिग रहोस्

मेरो टाउकोले तिम्रा हातको सिरानी खोज्छ
हर प्रभात भिजेको हुन्छ मेरो सिरानी
किनकि त्यो सिरानीमा तिम्रो शिर निदाएको छैन
मेरो टाउको एक्लै निदाउँदैन, बरु नयन एक्लै रसाउँछन्
अनि हरेक बिहान कौसीमा सुकाउन राख्छु सिरानी
र फेरि नियाल्छु तिमी गएको बाटो
कतै तिम्रा पाइतालाका डोबहरू भेटिन्छन् कि भनेर

अस्ति बाटिकामा बेलपत्रहरू टिप्दा
काँडाले फाटेको रहेछ चोली, मैले पत्तै पाइनँ
तिम्रो मुटुको टुक्रा विर्खेले देखेछ, आँखा लगाउन भ्यायो
तिमी भएको भए सायद बर्को ओढाइदिन्थ्यौ हौला।
मेरा लागि सबैभन्दा प्रिय साइनो "भाउजू"
मलाई आज खल्लो लाग्यो शारदे।
तिमी नहुँदा त तिम्रा आफन्तहरू मलाई पराई देख्दा रहेछन्

काकीले विर्खेलाई बुझाउन सकिनन् कि क्या हो?
नत्र आमा बुझेकाहरू आमालाई आमा नै देख्छन्
टीकामा आउँछ विर्खे आमाको आशिष लिन
त्यसलाई मेरो पाउ ढोगाएर आशिष दिन्छु
आफ्नो फूल बाहेक अरूको फूल नटिप्नु

बाको दम बढ्न लागेको छ
बालाई अन्तिम चोटि तिम्रो मुख हेर्ने रहर छ
दागबत्ती दिनुभन्दा अगाडि
तिम्रा पाइतालाले यो आँगन टेक्नुपर्छ प्यारा!
नत्र तिमीलाई बाका पसिनाको पाप लाग्नेछ
आमालाई पनि बाले तिम्रै हातले पानी खाएको हेर्ने रहर छ
आमाजू र नन्दहरू आइरहन्छन् बालाई भेट्न
बा भन्नुहुन्छ— "मेरो शरद कहिले आउँछ नानी?
तिनै छोराछोरीलाई सँगै हेर्ने रहर छ यो आँखाले" 
मैले के जवाफ दिने      
                        
यसपालि शरदमा टीकाकै मुखमा आऊ है!
पल्लो घरका साइँला दाइ हिजो भर्खर बाकसमा फर्किए
तिमी बाकसमा भरिएर नआउनु है!
बरु हातमा रित्तै बाकस लिएर फर्किनु
तिमीले दिएका रङ्गहरू तिमीसँगै बिलाएर जाने पो हुन् कि?
डर लाग्छ मलाई त
मलाई यो रङ्ग पुछ्नु छैन
किनकि रङ्ग तिमीले होइन, तिम्रो आगमनले दिएको हो

आमा हरेक उसासँगै कहिले सूर्यलाई जल चढाउँछिन्
कहिले जल चढाउँछिन् तुलसीलाई
र माग्छिन् आशीर्वादका किस्साहरू।
म तिम्रो तस्बिरमा जल चढाउँछु
र दिन्छु भगवान् सँग मागेर तिमीलाई आशीर्वादहरू।
तिमी सकुशल घर फर्क है!


म हेरेर बस्नेछु तिमी फर्किने बाटो
तिमी घरलाई काँधमा राखेर हिँडेका छौ
म धन्दालाई काँधमा राखेर—
बिहान दैलो पोतेपछि आरम्भ हुने धन्दा
साँझ  केटाकेटी सुताएपछि सकिन्छ
घर र धन्दा एक्लाएक्लै चल्छन्
घर-धन्दा सँगै मिल्ने पाए तिम्रा काँध पनि हलुका हुन्थे प्यारा
म बेरङ्गी हुन चाहन्नँ
तिम्रो आगमनले जिन्दगीको रङ्ग परिवर्तन भएको छ
जुन कहिल्यै मासिँदैन   
मेरो रङ्ग चाँडै टेक आफ्नो खलियानमा

- तिम्री अर्धाङ्गिनी, सयपत्री
   -दीपा पनेरु